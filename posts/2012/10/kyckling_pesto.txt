Title: Kyckling med Pesto
Created: 2012-10-27
Posted: 2012-10-27
Tags: mat

Igår fick jag ett recept på kyckling av Linnea. Här är
berättelsen om hur det gick till när jag gav mig i kast med det.

## Recette

    5 port

    350 g pasta, tagliatelle
    750 g kycklingfileer
    2/3 kruka basilika
    1 msk oregano
    3 vitlöksklyftor
    15 marinerade soltorkade tomater
    Smör
    1 tsk salt
    ½ tsk svartpeppar
    1 tsk röd pesto
    3 dl matlagningsgrädde
    1 dl mjölk

Jag ögnar ointresserat igenom listan av ingredienser. Plötsligt hostar jag
till. Ingen lök? Hur kan ett recept inte innehålla lök - det är högst
besynnerligt. Jag kanske borde fråga om det trots allt behövs lök. Hon kan ju
ha glömt bort det. Jag bestämmer mig för att avvakta.

> Gör så här
> Börja med att tärna kycklingen i munsbitar

Jag tog fram kycklingen ur frysen kvällen före, så att den skulle vara
upptinad och klar, men det var den inte riktigt. Det tar tydligen mer än 12
timmar, vilket är helt vansinnigt -- det är ju inte en hel kalkon vi pratar om
här. Har svårt att sluta tänka på lök.

Att rensa och tärna fryst kyckling är tortyr för fingrarna. Det låter kanske
mjäkigt. Betänk då att jag hårdnat avsevärt sen jag var liten, då jag tyckte
det var omänskligt att skala potatis under kallt vatten. Min storebrors trick
var att vrida kranen till varmvatten när inte pappa såg. I ett utslag av
smålänsk sparsamhet ansåg pappa det helt otänkbart att spilla dyrbart
varmvatten på potatisskalning. Vår uppväxt var hård, som jag minns det.

> lägg kycklingen i den smörade stekpannan, salta och peppra

Eftersom kyckling som man köper fryst brukar vara helt smaklös så tog jag mig
friheten att marinera den i vad som skulle bli det första och enda
betydelsefulla avsteget från receptet.

    Marinad

    Olivolja
    Vinäger
    Vitlök
    Röd pesto
    Peppar
    Soja

En bra sak med att marinera kyckling - utom smaken - är att man kan diska
när det kladdiga momentet med rå kyckling är över. Sen behöver man inte
oroa sig för att råka använda samma kniv till salladen, osv.

> När kycklingen är färdig, lägg då i peston och rör runt kycklingen i den.

Så här långt inga problem. Jag hittar föresten en lök i kylskåpet men lyckas
uppbåda nog med kraft för att motstå att blanda i den.

> Häll grädde och mjölk i en kastrull. Pressa vitlöken och lägg i.

Um. Vänta lite nu. Jag brukar aldrig laga mat på mer än två spisplattor
samtidigt. Här krävs det tre, inklusive en för pasta. Jag känner mig
lite skakig i benen, som om någon bett mig att jonglera med fyra bollar (jag
klarar bara tre). Hur ska detta gå?

> Grovstrimla tomater och basilikan. Rör ner vitlök, soltorkade tomater,
> basilika, oregano. Låt puttra ca 5 minuter.

Vad nu, hur tänker hon här. Kycklingen ligger i detta nu i stekpannan och
pockar på uppmärksamhet. Jag känner mig yr. Den här maträtten är som en Robert
Altman-film; två divergerande berättelser som omöjlighen kan flätas samman.
Den är som två stämmor i ett stycke av Bach, till synes ointresserade av att bilda en harmoni.

> Lägg sedan i kycklingen i kastrullen och blanda runt så peston (som är på
> kycklingen) blandas i såsen.

Ett lyckligt slut trots allt! Det borde jag ha förstått. Ibland måste man
tänka utanför lådan - dvs stekpannan. Jag har levt med en närmast religiös
föreställning om att en maträtt som börjar i en stekpanna också måste sluta
där. Nu ser jag denna seglivade myt falla ihop under tyngden av sin egen
orimlighet.

<img class="shadow" src="/mattias/image/pesto.png" />

## Grade

Ett recept som bjuder på oanad existentiell insikt. Visste du till exempel att
det fanns tomatpesto? Det gjorde inte jag.

- Smak &#9733;&#9733;&#9733;&#9733;&#9734;
- Samlad bedömning &#9733;&#9733;&#9733;&#9733;&#9733;

