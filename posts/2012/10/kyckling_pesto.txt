Title: Kyckling med Pesto
Created: 2012-10-27
Posted: 2012-10-27
Tags: mat

I förra veckan fick jag ett recept på kyckling av min syster. Så här gick det
till när jag gav mig i kast med det.

<!-- abstract -->

## Recette

    5 port

    350 g pasta, tagliatelle
    750 g kycklingfileer
    2/3 kruka basilika
    1 msk oregano
    3 vitlöksklyftor
    15 marinerade soltorkade tomater
    Smör
    1 tsk salt
    ½ tsk svartpeppar
    1 tsk röd pesto
    3 dl matlagningsgrädde
    1 dl mjölk

Inga överaskningar bland ingredienserna, tänker jag. Fast 350g pasta låter
extremt lite. Lagom till en familj av 5 hamstrar på LCHF-diet. Och är det inte
något som saknas?

Plötsligt hostar jag till. Ingen lök? Detta är högst besynnerligt. Jag kanske
borde fråga om det trots allt behövs lök. Det kanske bara föll bort, som den
gången jag fick ett recept på kladdkaka där 4 1/2 dl mjöl hade blivit 1 1/2
för att det var skrivet med överstrykningspenna som hade *regnat bort* och
sedan fyllts i med bläck. Jag bestämmer mig för att avvakta med löken.

> Gör så här
> Börja med att tärna kycklingen i munsbitar

Jag tog fram kycklingen ur frysen kvällen före, så att den skulle vara
upptinad och klar, men den var hård som diamant.

Att rensa och tärna fryst kyckling är tortyr för fingrarna. Det låter kanske
mjäkigt. Då har jag ändå hårdnat avsevärt sen jag var liten och tyckte det var
omänskligt att skala potatis under kallt vatten. Min storebrors trick var att
vrida kranen till varmvatten när inte pappa såg. I ett utslag av smålänsk
sparsamhet ansåg pappa det helt otänkbart att spilla dyrbart varmvatten på
potatisskalning. Vår uppväxt var hård, som jag minns den.

> lägg kycklingen i den smörade stekpannan, salta och peppra

Eftersom kyckling från frysdisken inte smakar något, så marinerade jag den en
stund i lite överblivna grejer från kylskåpet. Detta skulle bli det första och
enda betydelsefulla avsteget från receptet.

    Marinad

    Olivolja
    Vinäger
    Vitlök
    Röd pesto
    Peppar
    Soja

En bra sak med att marinera kyckling är att man kan passa på att diska när det
kladdiga momentet med rå kyckling är över. Sen behöver man inte oroa sig för
att råka använda samma kniv till salladen, osv.

> När kycklingen är färdig, lägg då i peston och rör runt kycklingen i den.

Så här långt inga problem. Jag hittar föresten en lök i kylskåpet men lyckas
uppbåda nog med kraft för att motstå att blanda i den. Det är ändå för sent
vid det här laget.

> Häll grädde och mjölk i en kastrull. Pressa vitlöken och lägg i.

Um. Vänta lite nu. Jag brukar aldrig laga mat på mer än två spisplattor
samtidigt. Här krävs det tre, inklusive en för pasta. Jag känner mig lite
skakig i benen, som om någon bett mig att sträcka ut händerna från balkongen
och jonglera några ägg. Hur ska detta gå?

> Grovstrimla tomater och basilikan. Rör ner vitlök, soltorkade tomater,
> basilika, oregano. Låt puttra ca 5 minuter.

Vad nu. Kycklingen ligger i detta nu i stekpannan och pockar på uppmärksamhet.
Jag känner mig yr. Den här maträtten är som en Robert Altman-film; två
divergerande historier som omöjlighen tycks kunna flätas samman.

> Lägg sedan i kycklingen i kastrullen och blanda runt så peston (som är på
> kycklingen) blandas i såsen.

Ett lyckligt slut trots allt! Det borde jag ha förstått. Ibland måste man
tänka utanför lådan. Jag har levt med en närmast religiös föreställning om att
en maträtt som börjar i en stekpanna också måste sluta där. Nu ser jag denna
seglivade myt för vad den är.

<img class="shadow" src="/image/pesto.png" />

## Omdömme

Om du lagar mat på känn, så finns det två sorters recept som är bra. Den
första är de som egentligen är för avancerade. Följer du instruktionerna till
punkt och pricka blir det gott, men det kan också gå helt galet. De här
recepten kan vara roliga att göra någon gång ibland, men de kräver en viss
koncentration. Den andra sorten verkar enkla till en början, men snart
upptäcker man att det finns möjligheter att variera, kombinera, vända upp och
ner, och göra dem till sina egna.

Precis som de flesta pastasåser hamnar det här receptet direkt i kategori
nummer två.

&#9733;&#9733;&#9733;&#9733;&#9734;

